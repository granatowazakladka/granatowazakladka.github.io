"Święty Mikołaj. I ty możesz mu pomóc!"		
##############################################
:date: 2023-11-06 09:18
:category: Boże Narodzenie, Dla dzieci
:tags: Boże Narodzenie, książka dla dzieci, książka świąteczna, literatura dziecięca, świąteczna książka dla dzieci, święty mikołaj
:slug: swiety-mikolaj-i-ty-mozesz-mu-pomoc
:status: published
:cover: images/2023/11/Swiety-Mikolaj-i-ty-mozesz-pomoc.jpg
:attachments: images/2023/11/Swiety-Mikolaj-i-ty-mozesz-pomoc.jpg

Ups! Przez przypadek w moje ręce trafiła książka zaadresowana do św. Mikołaja, będąca jego własnością. Opracowały ją elfy, które wiedzą, że ich szef lubi czasem ponarzekać na swoją pracę. Dlatego postanowiły zebrać wszystkie informacje, które przydadzą mu się w czasie drogi.

To mikołajowe kompendium może znaleźć się również w Waszych rękach. „Święty Mikołaj. I ty możesz mu pomóc” to książka pełna niespodzianek. Są okienka małe i duże, prawdziwy mały dzwoneczek (który pomoże zapanować nad zaprzęgiem reniferów), ogrom informacji, a na końcu specjalna świąteczna gra.

Trudno o tej książce pisać, trzeba by ją oglądać z każdej strony, zaglądać pod okienka, czytać wszystkie uwagi, jakie elfy spisały w poradniku.

Ale żeby nie zostawić Was z niczym, kilka cytatów na zachętę:

   PROCEDURA ALARMOWA

   Co robić, gdy spotkasz dziecko?

#. Nie panikuj! Spytaj je, czy było grzeczne w tym roku.

#. Wykorzystaj moment jego nieuwagi, by wyciągnąć magiczny pył

#. Dmuchnij nim w stronę smyka, a wróci do łóżka i nic nie będzie pamiętał.

Albo:

   RUDOLF

   Nie najszybszy, ale zdecydowanie najbystrzejszy z całej bandy. Nie wiadomo, dlaczego jego nos jest czerwony, ale podczas lotu przez mgłę to jedyna rzecz, która pomaga oświetlić drogę. Lubi, gdy smaruje mu się nos żelem świecącym w ciemności. Znajdziesz go w apteczce.

I jeszcze:

   MIEJ LISTĘ PREZENTÓW NA OKU

   Pilnuj, żeby nie zgubić listy prezentów. Są na niej nie tylko imiona i adresy wszystkich dzieci, ale też dokładnie wskazane miejsca, w których masz zostawić prezenty. Jej autor, elf Trzymek Pieczka, przypomina: lista wygląda jak rolka papieru toaletowego – nie daj się zwieść.

**Jedyna taka książka**
^^^^^^^^^^^^^^^^^^^^^^^

Książka jest dopracowana co do szczegółu. Znajdziecie tu otwierane okienka, ale mają one różne kształty, są też małe książeczki, a strój Mikołaja to majstersztyk. Autorzy opisali każdego renifera, stworzyli Kodeks Ruchu Podniebnego, Panel Uzupełniania Prezentów, Przewodnik po dachach i dokładny przekrój mikołajowych sań.

Książka jest pełna kolorów, fantastycznych ilustracji, można ją oglądać i czytać w nieskończoność. Jedynym jej minusem jest cena – kosztuje sporo, ale cena jest absolutnie adekwatna do jakości. Drugiej takiej nie znajdziecie.

*"Święty Mikołaj. I ty możesz mu pomóc"
Ch. Edge, L. Hamilton, A. J. Wood
Wydawnictwo Tekturka*
