Obrazki dla maluchów. Boże Narodzenie		
############################################
:date: 2023-11-19 15:11
:category: Boże Narodzenie, Dla dzieci
:tags: adwent, Boże Narodzenie, książka dla dzieci, książka na święta, książka świąteczna, literatura dla dzieci, literatura dziecięca, świąteczna książka dla dzieci, święta, święty mikołaj
:slug: obrazkidlamaluchow
:status: published
:cover: images/2023/11/Obrazki-dla-maluchow.jpg
:attachments: images/2023/11/Obrazki-dla-maluchow.jpg

Seria „Obrazki dla maluchów” to chyba dziecięca klasyka, przynajmniej jeśli weźmiemy pod uwagę dostępność w księgarniach i bibliotekach. Jedna z części opowiada o Bożym Narodzeniu, zaglądamy do środka?

To propozycja dla maluchów, okładka sugeruje wiek 3+, moim zdaniem dwulatki świetnie sobie z nią poradzą. Zwłaszcza że tekstu jest niewiele, jedno zdanie do jednej ilustracji, można więc trochę czytać, trochę oglądać.

Przekrój tematów jest całkiem spory: od przystrojonych witryn sklepowych i stojącej na środku wielkiego placu choinki, przez wspomnienie o kalendarzu adwentowym, wybór drzewka, dekorowanie domu, po wspólne świętowanie w wigilijny wieczór, śpiewanie kolęd i otwieranie prezentów. Znajdziecie tutaj także biblijną i całkiem fajnie opowiedzianą historię o narodzeniu Jezusa, ale nie zabraknie też pisania listu do św. Mikołaja i odwiedzin w jego wiosce i pracowni.

Kiedy to piszę, uświadamiam sobie, że Boże Narodzenie w „Obrazkach dla maluchów” to niezły misz-masz, ale zrobiony naprawdę sensownie. Wszystkie wątki się przeplatają i pasują do siebie, krótkie zdania nie znużą małych czytelników, a są tak przemyślane, by przekazać im też trochę świątecznych informacji. Niektóre strony mogą być też podpowiedzią, jak przygotować te bardziej wrażliwe czy ceniące sobie stały rytm dnia i niezbyt lubiące zmiany dzieci na to, jak będzie wyglądać wigilia, dlaczego wtedy inaczej się ubieramy i co oznaczają pojawiające się w domu ozdoby.

To także solidna kartonówka, powinna przetrwać spotkanie z nawet najbardziej energicznymi i lubiącymi zgniatać rączkami. 😊
