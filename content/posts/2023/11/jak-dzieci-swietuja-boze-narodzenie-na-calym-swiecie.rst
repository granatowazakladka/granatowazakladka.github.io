"Jak dzieci świętują Boże Narodzenie na całym świecie?"		
##############################################################
:date: 2023-11-19 22:01
:category: Dla dzieci
:tags: Boże Narodzenie, Dla dzieci,Boże Narodzenie, książka dla dzieci, książka na święta, książka świąteczna, literatura dla dzieci, literatura dziecięca, świąteczna książka dla dzieci, święta, święty mikołaj
:slug: jak-dzieci-swietuja-boze-narodzenie-na-calym-swiecie
:status: published
:cover: images/2023/11/jak-dzieci-swietuja.jpg
:attachments: images/2023/11/jak-dzieci-swietuja.jpg

Zapraszam Was dzisiaj w podróż prawie dookoła świata, a na pewno dookoła świąt! Trasę przygotowała czeska autorka Pavla Hanáčková, a o jej graficzną odsłonę zadbała Mária Nerádová.

Bardzo lubię książki opowiadające o tym, jak Boże Narodzenie świętowane jest w różnych rejonach świata. Ta propozycja to wersja kompaktowa. Autorka zebrała podstawowe informacje o świętowaniu na różnych kontynentach, ale nawet takie krótkie notki mogą zrobić efekt wow.

O konkurowaniu między sąsiadami na najpiękniejsze przystrojenie domu w Stanach Zjednoczonych raczej słyszeliście. Może wiecie o tym, że w Japonii przysmakiem podczas świątecznej kolacji jest smażony kurczak, a chętnie odwiedzanym miejscem jest wówczas KFC. Rosyjski Dziadek Mróz i włoska wiedźma Befana też brzmią znajomo. Ale czy wiecie o tym, że:

- w hiszpańskich domach w szopce staje czasami dodatkowa, szczególna figurka załatwiającego się chłopca? To (dość osobliwy) symbol szczęścia i dobrych zbiorów!

- w Etiopii świąteczny czas sprzyja grze przypominającej hokeja na trawie?

- w Wenezueli z powodu wstrzymanego ruchu samochodowego ludzie poruszają się do kościoła na wrotkach?

- charakterystyczna dla Meksyku piniata przybiera kształt kuli z siedmioma rogami, które symbolizują siedem grzechów głównych?

Moje czytelnicze oko podpowiada, że to książka skierowana dla dzieci 4+, ale gwarantuję Wam, że też będziecie się przy niej dobrze bawić.

Poza jednym wyjątkiem dotyczącym Australii i Nowej Zelandii książka skonstruowana jest tak, że po lewej stronie znajdujemy tekst, po prawej ilustracje. Wszystko świetnie ze sobą współgra i nawzajem się dopełnia.

Z perspektywy dorosłego czytelnika, chciałoby się więcej ciekawostek i informacji, ale myślę, że dla małych czytelników to idealna propozycja, która ich nie znudzi, nie jest zbyt skomplikowana i może dostarczyć sporo frajdy. A w polskim przekładzie możemy ją czytać dzięki Rafałowi Lisowskiemu.

*"Jak dzieci świętują Boże Narodzenie na całym świecie?"*
*Pavla Hanáčková, tłum. Rafał Lisowski*
*Wydawnictwo ZNAK Emotikon*
