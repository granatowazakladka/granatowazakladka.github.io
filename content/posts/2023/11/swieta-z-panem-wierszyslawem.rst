"Święta z panem Wierszysławem"		
#####################################
:date: 2023-11-10 22:15
:category: Boże Narodzenie, Dla dzieci
:slug: swieta-z-panem-wierszyslawem
:status: published
:cover: images/2023/11/Swieta-z-panem-wierszyslawem.jpg
:attachments: images/2023/11/Swieta-z-panem-wierszyslawem.jpg

Gdy przeglądałam tegoroczne (2023) propozycje książkowych kalendarzy adwentowych, moją uwagę zwróciły „Święta z panem Wierszysławem”. Choć sama wolę czytać książeczki pisane prozą, mam świadomość, że wierszowany tekst jest ważny dla dzieci.

Książka Elżbiety i Witolda Szwajkowskich zawiera 24 opowiadania na każdy dzień adwentu oraz zadania – jedno zawsze polega na ułożeniu rymowanki z podanych słów, które układają się w zagadkę, drugie jest zachętą do nauczenia się czegoś, zdobycia wiedzy. Te pierwsze uważam za nietypowe i pomysłowe, te z drugiej grupy mnie nie porwały, zazwyczaj chodzi w nich o sprawdzenie czegoś, czasem zrobienie.

Wierszysław, który mówi... wierszem
^^^^^^^^^^^^^^^^^^^^^^^^^^^^^^^^^^^

A teraz przejdźmy do fabuły. Rodzeństwo Basia i Bartek zauważa, że do starego domu stojącego nieopodal wprowadza się nowy sąsiad. Dzieci szybko się z nim zapoznają i dowiadują się, że ma na imię Wierszysław. Ale to wcale nie jego imię jest najbardziej nietypowe w tej sytuacji, lecz sposób wypowiedzi. Na każde pytanie, jak na Wierszysława przystało, sąsiad odpowiada wierszem:

   Wiersze wciąż w głowie układam

   i wierszem też odpowiadam,

   gdy zada mi ktoś pytanie,

   jeśli odpowiedź znam na nie.

Pan Wierszysław okazuje się również skarbnicą wiedzy świątecznej. Dzieci chętnie korzystają z informacji, którymi dzieli się z nimi sąsiad. Opowiada Basi i Bartkowi o św. Mikołaju, podpowiada, jak przygotować wieniec adwentowy, czy kupić choinkę ciętą, czy w doniczce, jak skutecznie posprzątać i jakie życzenia napisać na kartce:

   Chcę wyrazić to życzenie,

   żeby w Boże Narodzenie

   ci, na których Wam zależy,

   niezależnie, czy ktoś wierzy

   w Boga, który się narodził,

   czy z tradycji je obchodzi,

   czas spędzali, myśląc o tym,

   że te święta to wspólnoty

   naszej ważny znak jest, czyli

   by w tym duchu je przeżyli.

To, co jest fajne, to połączenie wierszowanych wypowiedzi pana Wierszysława z codzienną mową. Jak piszą autorzy:

   Wypowiedzi pana Wierszysława są krótkie, mają różne liczny wersów i sylab wersie, a także zróżnicowaną rytmikę, ponieważ chcieliśmy, żeby nie były nudne i monotonne dla młodego słuchacza i aby oswajał się z różnymi formami wiersza.

Trochę bałam się tej formy, ale jeśli czyta się po jednym opowiadaniu na raz, to jest ona bardzo przyjemna. Nie wspomniałam jeszcze o ilustracjach Sviatlany Shkil, a to właśnie one przyciągnęły mnie do tej książki.

Wydawnictwo Zielona Sowa rekomenduje tę książkę pięciolatkom, myślę, że może spodobać się już czterolatkom i uda się czytać z nimi fragmenty, na pewno będzie też fajna dla dzieci nieco starszych. Jeśli lubią rymy. 😊

| *"Święta z panem Wierszysławem"*
| *Elżbieta i Witold Szwajkowscy*
| *Wydawnictwo Zielona Sowa*
