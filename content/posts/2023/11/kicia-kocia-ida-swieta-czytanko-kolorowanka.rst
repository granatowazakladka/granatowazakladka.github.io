"Kicia Kocia. Idą święta" - czytanko-kolorowanka		
#######################################################
:date: 2023-11-17 16:53
:category: Boże Narodzenie, Dla dzieci
:tags: adwent, Boże Narodzenie, kicia kocia, książka na święta, książka świąteczna, literatura dla dzieci, świąteczna książka dla dzieci, święta, święty mikołaj
:slug: kicia-kocia-ida-swieta-czytanko-kolorowanka
:status: published
:cover: images/2023/11/kicia-kocia-i-swieta.jpg
:attachments: images/2023/11/kicia-kocia-i-swieta.jpg

Tej książki nie spodziewałam się na liście świątecznych polecajek, ale oto przed Wami… ta-daaaa: „Kicia Kocia i święta. Świętowanie w różnych kulturach”. O Kici Koci to może kiedyś napiszę coś więcej, ale ta książka, o której opowiem dzisiaj, należy do serii „RYSUJ z Kicią Kocią” – jest też o leśnych zwierzętach, o mieście i o przygodach Kici Koci w Afryce.

Książka przypomina trochę malowankę, bo i do kolorowania sporo się znajdzie, można też coś narysować, pisać, pobazgrać. W tej serii najpierw czytamy fragment historii, a nizej znajdujemy trochę informacji na dany temat. Wygląda to tak:

   Kicia Kocia i Nunuś piszą list do Świętego Mikołaja.

   - To będzie list od nas dwojga – mówi Kicia Kocia. Dobrze wie, że Nunuś jest malutki i sam by sobie z tym nie poradził.

   Nunuś bardzo się cieszy.

   ŚWIĘTY MIKOŁAJ – co roku w grudniu przynosi dzieciom prezenty. Mieszka w Laponii i dzieci wysyłają do niego listy, w których piszą o tym, co pragną dostać na święta. Niektórzy proszą o hulajnogę albo lalkę, inni o zdrowie dla przyjaciela lub o to, by na świecie zapanował pokój. Każda prośba jest ważna.

   Święty Mikołaj stara się spełniać wszystkie marzenia, ale nie zawsze może, więc czasem przynosi jakiś inny prezent. W ten sposób pokazuje, że myśli o wszystkich dzieciach, a ich życzenia spróbuje spełnić następnym razem.

Dobra opcja dla wielodzietnych
^^^^^^^^^^^^^^^^^^^^^^^^^^^^^^

Z dalszych stron dowiemy się, czemu swoją nazwę zawdzięczają pierniki, skąd wziął się zwyczaj wysyłania kartek, co symbolizuje choinkowy łańcuch i dlaczego ozdabiamy choinkę. Ale ponieważ tytuł mówi o świętowaniu w innych kulturach, Kicia Kocia wspomni również o ramadanie, święcie światła diwali czy o Chanuce.

Świąteczna Kicia Kocia będzie dobrą lekturą, jeśli macie w domu np. dwulatka i cztero-, pięciolatka. Ten pierwszy spokojnie poradzi sobie z tekstem fabularnym, a temu starszemu mogą podpasować ciekawostki o świętach w różnych kulturach. To też fajny dodatek do prezentu albo po prostu mały prezent. Cena jest bardzo przystępna, okładkowa to 10,90 zł, online na pewno znajdziecie taniej.

 
