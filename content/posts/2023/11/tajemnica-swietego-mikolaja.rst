"Tajemnica świętego Mikołaja"		
####################################
:date: 2023-11-15 10:21
:category: Dla dzieci
:tags: Boże Narodzenie, Dla dzieci,książka na święta, literatura dziecięca, świąteczna książka dla dzieci, świąteczna literatura dziecięca, święty mikołaj
:slug: tajemnica-swietego-mikolaja
:status: published
:cover: images/2023/11/Tajemnica-Świętego-Mikołaja.jpg
:attachments: images/2023/11/Tajemnica-Świętego-Mikołaja.jpg

Znalazłam nowego książkowego ulubieńca w kategorii święty Mikołaj! To propozycja od Wydawnictwa Dwie Siostry, wspaniała, zabawna, urocza!

„Tajemnica Świętego Mikołaja” Maca Barnetta z ilustracjami Jona Klassena w polskim przekładzie Karoliny Iwaszkiewicz to rozważania skupione wokół bardzo poważnego tematu: jak Mikołaj dostaje się do domów?

No bo jeśli przez komin, to czy ściska pasem swój brzuch? Może się kurczy? Albo wręcz przeciwnie – rozciąga? Najpierw wkłada do komina głowę czy nogi? Renifery wówczas odpoczywają czy muszą mu czasem pomóc i go… przepchnąć?

A jeśli się ubrudzi, to robi pranie, zanim pójdzie odwiedzić kolejne dzieci?

A jeśli ktoś nie ma komina, to co wtedy? Czy Mikołaj wie o kluczu ukrytym pod doniczką, o którym nikomu nie można mówić?

Może wylatuje z kranu tak jak woda albo spłaszcza się do rozmiaru listu?

Uważam, że pomysł na tę książkę jest fantastyczny, klimat, w jakim została zilustrowana, dodaje jej uroku i zabawy! Tekstu tu niewiele, historia wydaje się niepozorna, ale dla mnie to jedna z tych opowieści, które można czytać wciąż i wciąż i które mocno zapadają w pamięć.

No i jak myślicie, jak Mikołaj dostaje się do domów? Autor nie daje jednoznacznej odpowiedzi, ale uwierzcie, rozwiązanie mimo to jest baaardzo satysfakcjonujące!

| *"Tajemnica świętego* Mikołaja",
| *Mac Barnett, tłum. Karolina Iwaszkiewicz*
| *Wydawnictwo Dwie Siostry*
