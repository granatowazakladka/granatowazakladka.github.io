Święta z Jadzią Pętelką		
##############################
:date: 2023-11-19 22:41
:category: Dla dzieci
:tags: Boże Narodzenie, Dla dzieci,adwent, Boże Narodzenie, książka dla dzieci, książka na święta, książka świąteczna, literatura dla dzieci, literatura dziecięca, świąteczna książka dla dzieci, święta, święty mikołaj
:slug: swieta-z-jadzia-petelka
:status: published
:cover: images/2023/11/jadzia-petelka-odwiedza-dziadkow.jpg
:attachments: files/Książkowe-kalendarze-adwentowe-Granatowa-Zakładka.pdf, images/2023/11/jadzia-petelka-odwiedza-dziadkow.jpg, images/2023/11/jadzia-petelka-piecze-pierniki.jpg

Jadzia Pętelka towarzyszy dzieciom w różnych ważnych dla nich sytuacjach: podczas wizyty u dentysty czy fryzjera, gdy witają rodzeństwo, gdy złoszczą się i gdy okazują miłość swoim bliskim. W Święta Bożego Narodzenia Jadzia odwiedza dziadków i piecze pierniki.

Jeśli nie znacie Jadzi, już ją Wam przedstawiam: to rezolutna (chyba) dwulatka, która mieszka z mamą, tatą, starszym bratem Stasiem, młodszym Szczepciem (choć w świątecznych częściach serii jeszcze się nie pojawia) oraz psem Piratem. Dzieci ją kochają, mówiąc szczerze, ja też wyczekuję kolejnych części i czytam je córce z przyjemnością.

Rodzina Jadzi tworzy taki zwyczajny, ciepły dom, w którym wszyscy czują się kochani, w którym mają prawo do swoich uczuć, a gdy coś pójdzie nie tak, wiedzą, że można pogadać i naprawić to, co się zepsuło.

Jadzia świętuje
^^^^^^^^^^^^^^^

|image1| Świąteczne książeczki o przygodach Jadzi również przedstawiają bardzo prozaiczne sytuacje, w których z łatwością można się odnaleźć. „Jadzia Pętelka piecze pierniki” to pełna bałaganu historia pewnego popołudnia, kiedy Jadzia i tata Pętelka wspólnie przygotowują świąteczne przysmaki. Jest bałagan, mąka spada ze stołu jak śnieg z nieba, są ostrzeżenia „uwaga, będzie gorąco”, nie wszystkie ciasteczka wychodzą foremne i idealne. Potem przychodzi czas na lukrowanie, ozdabianie i sprzątanie, zwłaszcza gdy na widok kuchni mama Pętelka łapie się za głowę. Ale jest dobra zabawa, czas spędzony razem i… próbowanie, wiadomo!

Gdy Jadzia wraz z rodziną odwiedza dziadków, również jest głośno i wesoło. Pętelkowie wyruszają wieczorem, gdy więc Jadzia i Staś zasypiają po wspólnym śpiewie świątecznych piosenek, rodzice cieszą się ciszą i możliwością spokojnej rozmowy. A gdy już są u dziadków, to dzieje się życie! Pies warczy na kota, dzieciaki wyjadają cukierki z choinki, tata udaje, że się złości. Potem wszyscy pięknie ubrani składają sobie życzenia i siadają do kolacji, a babcia ma okazję przetestować odplamiacz, gdy Jadzia ozdabia biały obrus i stasiową koszulę czerwonym barszczem. Nie zabraknie też wizyty świętego Mikołaja i rodzinnego odpoczynku.

Z Jadzią zawsze jest wesoło, przyjemnie i zabawnie, warto zaprosić ją w święta do swoich domów!

*"Jadzia Pętelka odwiedza dziadków", "Jadzia Pętelka piecze pierniki"
Barbara Supeł
Wydawnictwo Zielona Sowa*

 

.. |image1| image:: {static}/images/2023/11/jadzia-petelka-piecze-pierniki.jpg
   :class: alignleft wp-image-1144
   :width: 132px
   :height: 133px
