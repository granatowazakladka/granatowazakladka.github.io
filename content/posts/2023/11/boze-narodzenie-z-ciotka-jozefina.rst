"Boże Narodzenie z ciotką Józefiną"		
##########################################
:date: 2023-11-19 08:20
:category: Boże Narodzenie, Dla dzieci
:tags: Boże Narodzenie, książka dla dzieci, książka na święta, książka świąteczna, literatura dla dzieci, świąteczna książka dla dzieci, święta, święty mikołaj
:slug: boze-narodzenie-z-ciotka-jozefina
:status: published
:cover: images/2023/11/Boze-Narodzenie-z-ciotka-Jozefina.jpg
:attachments: images/2023/11/Boze-Narodzenie-z-ciotka-Jozefina.jpg

W tej książce występują: prawdziwa ciocia z Ameryki, przedświąteczny szał i konieczność zorganizowania wystawnych świąt, sąsiedzi, których nie stać na to, by ci pomóc, chyba że pozdrowisz ciocię. Zapraszam na „Boże Narodzenie z ciotką Józefiną!”

Kilka dni przed Bożym Narodzeniem rodzina Myszowskich otrzymuje list od cioci z Ameryki z informacją, że owa ciocia pojawi się u nich na Wigilii. Ale Józefina to nie jest jakaś tam zwykła ciotka, tylko znana w całym mysim świecie artystka, która zrobiła karierę, ponieważ świetnie gwiżdże. Powiedzieć, że rodzina Myszowskich się nie ucieszyła, to nic nie powiedzieć. Tata nawet wpadł na pomysł, że po prostu wyjadą z domu i Józefina ich tam nie zastanie. Ale żeby wyjechać, trzeba mieć pieniądze, a tego właśnie Myszowskim brakowało.

Wszystko dla Józefiny
^^^^^^^^^^^^^^^^^^^^^

Inicjatywę przejmują więc Myszowskie dzieci: Kacper i Filka. Wiedzą, że rodziców nie stać na zorganizowanie Świąt odpowiadających standardom ciotki Józefiny, dlatego biorą sprawę w swoje ręce. Odwiedzają więc kwiaciarnię, sklep spożywczy  i sklep pana Myszoleśnego. Tam przekonują się, że słowo „Józefina” otwiera im drzwi do sukcesu. Zwykłym Myszowskim nikt nie chciałby podarować nawet zwiędłej kolby kukurydzy i kilku gałązek świerku. Ale skoro ma u nich gościć Józefina, niech biorą wszystko, co najlepsze i to oczywiście w prezencie. Byleby tylko nie zapomnieli pozdrowić ciotki!

Święta przygotowane, wystawne jedzenie czeka na podanie, dom lśni czystością i zachwyca ozdobami. Tymczasem ze statku wysiadło wielu pasażerów, ale żaden z nich nie był ciotką Józefiną. Czy Myszowscy oszukali sąsiadów i zakpili sobie z ich dobroci?

Michael Engler i Martina Matos stworzyli piękną historię, która w tak prosty sposób pokazuje ludzką przewrotność, chęć zysku, poklasku, zrobienia dobrego wrażenia. Uświadamia też, co naprawdę liczy się nie tylko w czasie Świąt, ale po prostu w życiu. Bardzo lubię wracać do tej opowieści. Myślę, że spodoba się dzieciom, ale to właśnie dorośli wyłapią w niej więcej smaczków i zrozumieją mysie problemy.

PS Dlaczego myszy w książkach są takie urocze i dlaczego tak często występują jako bohaterowie dziecięcych opowieści?

*Boże Narodzenie z ciotką Józefiną
Michael Engler, tłum. Urszula Pawlik
Wydawnictwo Esteri*
