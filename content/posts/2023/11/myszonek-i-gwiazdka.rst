"Myszonek i gwiazdka"		
############################
:date: 2023-11-01 14:37
:category: Dla dzieci
:tags: Boże Narodzenie, Dla dzieci,adwent, Boże Narodzenie, dla niecierpliwych, książka dla dzieci, książka na święta, literatura dziecięca
:slug: myszonek-i-gwiazdka
:status: published
:cover: images/2023/11/Myszonek-i-gwiazdka.jpg
:attachments: images/2023/11/Myszonek-i-gwiazdka.jpg

Musicie wiedzieć o Myszonku, że na pewno świetnie zrozumieją go dzieci. Cierpliwość ma raczej ograniczoną, przynajmniej według naszych dorosłych standardów, jeśli chce pomagać, to po swojemu i od razu, uwielbia swojego kolegę Lulu, ale przyjaźń go nie zaślepia i nie będzie się przecież ot tak dzielił z nim zabawkami! A teraz Myszonek czeka na Boże Narodzenie.

I czeka już od listopada, więc trochę się można tym oczekiwaniem zmęczyć i znudzić. Tak, tak, Myszonek raz po raz zadaje mamie pytania: kiedy będą święta? Czy już są święta? No to kiedy będą? Na szczęście czas przygotowań do Bożego Narodzenia obfituje w sporo aktywności, Myszonek więc piecze pierniki, taszczy z mamą do domu choinkę, wiesza bombki, każdego dnia ma też otwierać okienko w kalendarzu adwentowym. Pewnego dnia Mama odkrywa, że Myszonek otworzył też ostatnie okienko, a przecież tłumaczyła mu, że tak nie wolno. Trochę się zdenerwowała:

   - Chciałem tylko zobaczyć, co tam jest – powiedział Myszonek i wybuchł płaczem. Mama zrozumiała, że oczekiwanie jest ponad siły Myszonka.

   - Och, moje ty maleństwo! Obiecaj, że nie otworzysz innych okienek bez pytania.

   - Dobrze – zgodził się Myszonek.

Punkt dla mamy za zrozumienie okazane synkowi i punkt dla autorki, że tak pokierowała tą postacią.

Myszonek wreszcie doczekał się świąt i świętował całym sobą. Elegancko się ubrał, zjadł uroczystą kolację, ucieszył się z prezentów i chciał bawić się caaaałą noc – małego śpiocha do łózka musiała zanieść mama.

**Komu spodobają się przygody Myszonka?**
~~~~~~~~~~~~~~~~~~~~~~~~~~~~~~~~~~~~~~~~~

„Myszonek i Gwiazdka” to książka o czekaniu, świętowaniu, dziecięcej radości i przeżywaniu wszystkiego na sto procent. Tę część Wam polecam, można się przy niej uśmiechnąć i przyjemnie spędzić z nią czas. To taka przedświąteczna przygodówka. Maluchy od 2/3. roku życia powinny się z Myszonkiem polubić.

Na inne części przygód o Myszonku zwracajcie jednak większą uwagę – o ile dobrze pamiętam „Myszonek i trzaskający mróz” zawiera treści w stylu „głupia mama”, a ja myślę, że takie zupełnie nie są potrzebne. Przynajmniej dopóki Wasze dzieci nie poznają tego stwierdzenia. :D

| "Myszonek i Gwiazdka"
| Riikka Jäntti, tłum. Iwona Kiuru
| Wydawnictwo Frajda
