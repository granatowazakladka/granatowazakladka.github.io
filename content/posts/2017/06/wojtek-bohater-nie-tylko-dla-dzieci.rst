Wojtek – bohater nie tylko dla dzieci		
############################################
:date: 2017-06-01 17:41
:category: Dla dzieci
:slug: wojtek-bohater-nie-tylko-dla-dzieci
:status: published
:cover: images/2017/07/wojtek-żołnierz-bez-munduru.jpg
:attachments: images/2017/07/wojtek-żołnierz-bez-munduru.jpg, images/2017/06/wojtek.jpg

Kto pozna historię tego miśka, nie przejdzie obok niej obojętnie. To jest po prostu niemożliwe, bo Wojtek jest prawdziwym bohaterem!

Był kwiecień 1942 r. Polscy żołnierze z Armii Andersa wędrowali z Iranu do Palestyny. Po drodze spotkali perskiego chłopca, który za tabliczkę czekolady, puszkę konserwy i szwajcarski nóż sprezentował im niedźwiadka, a ten skradł serca Polaków. Wojtek był mały i dość nieporadny, żołnierze karmili go więc mlekiem z butelki po wódce. Za smoczek służyły szmatki. Misiek był bardzo łagodny, ufał ludziom i choć urodził się w Iranie, miał zdecydowanie polskie serce.

Wojtek, poza tym że lubił się przytulać, miał też swoje za uszami. Zdarzyło mu się na przykład upojenie alkoholowe i wyjadanie zapasów. Kochał też kąpiele i dzięki temu, że nie potrafił oprzeć się pokusie skorzystania z prysznica, udało mu się złapać szpiega. Był też niezwykle waleczny w bitwie pod Monte Cassino, a w armii otrzymał stopień kaprala.

Historię niezwykłego niedźwiedzia opisała Eliza Piotrowska w książce „Wojtek. Żołnierz bez munduru” wydanej przez wydawnictwo Święty Wojciech. A ja przepadłam, kiedy tylko otworzyłam książkę. To lektura z półki dla dzieci, dlatego ilustracje i oprawa graficzna są tu bardzo ważne. Są tak piękne, że mogłabym je oglądać godzinami! Oddają klimat sytuacji, w których znalazł się Wojtek wraz z żołnierzami i z każdej z nich można odczytać ciepło bijące od niedźwiedzia.

Grafika to jednak tylko część historii. W tym wypadku warstwa tekstowa jest równie wspaniała. Książka wyzwoliła we mnie przeróżne emocje, od radości i śmiechu po smutek i troskę. Myślę więc, że skoro wywarła takie wrażenie na mnie, dzieciakom na pewno się spodoba. Opowieść jest urocza, pełna humoru i dowcipu, a jednocześnie dotykająca trudnych sytuacji, takich jak tęsknota, pożegnanie z bliskimi, strach i niezrozumienie.

Na końcu książki znajduje się też słowniczek, w którym w przystępny sposób opisane jest, czym była Armia Andersa, co to Monte Cassino, a także kim byli Hitler i Stalin. Mali czytelnicy otrzymają więc wzruszającą opowieść połączoną z wciągającą lekcją historii. Ciekawi świata podróżnicy będą mogli też zobaczyć drogę, jaką pokonał Wojtek z Iranu przez Włochy aż do Szkocji, w której zamieszkał po wojnie, na specjalnej mapie.

Jestem zakochana w misiu Wojtku bez pamięci. Pokochajcie go i Wy!

 *Eliza Piotrowska, "Wojtek. Żołnierz bez munduru", Wydawnictwo Święty Wojciech, 2017*
