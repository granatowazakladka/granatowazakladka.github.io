„Bóg w wielkim mieście” – cisza i ukojenie		
#################################################
:date: 2017-06-01 17:00
:category: Katobook
:tags: Katobook,Bóg, gwiazdy, katobook, kobieta, wiara
:slug: bog-w-wielkim-miescie-cisza-i-ukojenie
:status: published
:cover: images/2017/06/bóg-w-wielkim-mieście.jpg
:attachments: images/2017/06/bóg-w-wielkim-mieście.jpg, images/2017/07/bóg-w-wielkim-mieście.jpg

Blog Kasi Olubińskiej – `„Bóg w wielkim mieście” <http://bogwwielkimmiescie.pl>`__ – znałam od dłuższego czasu. Czytałam wywiady, chętnie zaglądałam, gdy pojawiały się nowe teksty. Dlatego nieszczególnie ciągnęło mnie do jej książki, wydanej pod takim samym tytułem. Sama pewnie bym się na nią nie skusiła, na szczęście są przyjaciele, którzy wiedzą, co może mi się spodobać.

Kasia jest dziennikarką Dzień dobry TVN, na co dzień spotyka więc wiele gwiazd. Wśród nich znalazła takie, które opowiedziały o swoim doświadczeniu wiary i spotkaniu Boga. Historią podzielili się m.in. Marta „Marika” Kossakowska, Iza Miko, Wojciech Amaro, Maciej Musiał czy Sebastian Fabijański (to jedna z moich ulubionych rozmów). Z wywiadów można wyciągnąć sporo cennych wskazówek, a to, co mnie spodobało się najbardziej to fakt, że wielu z rozmówców mówiło o wierze pełnej pytań, w której często trzeba powiedzieć „nie wiem” i po prostu ufać. I chociaż te rozmowy czytałam już na blogu, wiele z nich po raz drugi coś mi dało, coś zostawiło, czymś poruszyło.

| Zaskoczeniem była jednak dla mnie osobista historia Kasi, przemycana między wywiadami. Dzieli się tam nie tylko doświadczeniem nawrócenia, ale wieloma sytuacjami z codzienności, w której doświadcza Boga. Pokazuje prostotę gestów, w których można Go spotkać, kładzie akcent na otwartość, bez której o takie spotkanie trudno.
| Największym paradoksem tej książki jest to, że choć mówi o ludziach żyjących w dużych, tłocznych miastach, w których ludzie cały czas pędzą i się spieszą, ja przy niej odpoczęłam. Dawno żadna książka mnie tak nie wyciszyła. Czułam się spokojna i bezpieczna.

| Mówiąc o tej książce, nie sposób nie wspomnieć też o tym, jak pięknie została wydana. A jest naprawdę śliczna, urocza, bardzo kobieca (choć widziałam, że mężczyźni też czytają!), dopracowana w każdym calu. Wspaniałe zdjęcia, przyciągająca uwagę, a jednocześnie delikatna grafika… Cudo!
| Z pewnością do „Boga w wielkim mieście” powrócę nie raz, bo jestem przekonana, że za każdym razem odkryję tam coś nowego. I co ważniejsze: po takiej lekturze znacznie łatwiej jest odkrywać Boga w całkiem dużym mieście.

*Katarzyna Olubińska, "Bóg w wielkim mieście", Wydawnictwo WAM, Kraków 2017*
