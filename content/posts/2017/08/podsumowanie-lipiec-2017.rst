PODSUMOWANIE: LIPIEC 2017		
################################
:date: 2017-08-01 16:04
:slug: podsumowanie-lipiec-2017
:status: published
:cover: images/2017/08/knowledge-1052010_960_720.jpg
:attachments: images/2017/08/knowledge-1052010_960_720.jpg

Wakacje zdecydowanie sprzyjają czytaniu, ale w moim przypadku najlepiej sprawdzają się książki nieco mniej wymagające, takie, przy których mogę się zrelaksować. Dlatego nie skończyłam „Pragnienia” Richarda Flanagana, choć bardzo mi się podoba i dlatego miałam problem z „Rokiem 1984”. Sporo jednak udało mi się przeczytać, a moje podsumowanie lipca wygląda tak:

1. **„Beatrycze i Wergilii”** - wśród krytyków wywołała skrajne opinie, mówi się o niej, że jest kontrowersyjna. Mnie jednak bardzo odpowiada sposób pisania Yanna Martela, autora „Życia Pi” i tak naprawdę rozkoszowałam się nie tyle samą historią – trudną i raczej okrutną, co właśnie stylem Martela. Główny bohater, Henry, napisał książkę o Holocauście, jednak wydawcy nie bardzo rozumieją jej sens. Zrezygnowany bohater porzuca pisanie i zostaje kelnerem, próbując wieść szczęśliwe życie. Pewnego dnia w jego ręce trafia list z m.in. fragmentem scenopisu bardzo dziwnej sztuki. Kiedy poznaje jej autora, aura tajemniczości się zagęszcza. To z pewnością dość dziwna, ale moim zdaniem warta uwagi powieść.

2. **„Rok 1984”** - cieszę się, że wreszcie nadrobiłam swoje czytelnicze braki i zapoznałam się z dziełem Orwella. Mogę powtórzyć za opiniami innych, że to przerażająca i niezwykle dzisiejsza lektura.

3. `„Charlie i fabryka czekolady” <http://granatowazakladka.pl/charlie-i-fabryka-czekolady-smakowita-przygoda-w-rzece-czekolady/>`__ - fascynująca opowieść o ekscentrycznym producencie czekolady i wizycie w jego królestwie. Piękna historia o przyjaźni i oddaniu, a także zupełnie niepoprawna politycznie opowieść o dzieciach. Świetna!

4. **„Duchowe życie zwierząt”** - byłam ogromnie ciekawa tej lektury i sporo od niej oczekiwałam. Skłamałabym, mówiąc, że się rozczarowałam, ale przesadziłabym, gdybym powiedziała, że to coś, co koniecznie trzeba przeczytać. Niby wciągająca, ale czegoś mi w niej zabrakło.

5. **„Dziennik Bridget Jones”** - to właśnie ta mniej ambitna, ale relaksująca książka. Wiem, że o Bridget niektórzy nie mają zbyt dobrego zdania, są też tacy, dla których filmowa bohaterka jest o wiele bardziej wiarygodna, ale mnie i śmieszy, i rozczula.

6. **„Bridget Jones. W pogoni za rozumem”** - i ze względu na wymienione wyżej powody postanowiłam sięgnąć po drugą część. Dostałam to, czego chciałam: przyjemne, lekkie czytadło, odprężające, a jednak dobrze napisane.

7. `„Piękne życie. Jak nauczyłam się mówić nie, przestałam być idealna i odnalazłam spokój” <http://granatowazakladka.pl/72-2/>`__ - podchodziłam z dużą rezerwą i bez wygórowanych oczekiwań. Pozytywnie się zaskoczyłam. Choć momentami zbyt patetyczna, to jednak bardzo ważna dla współczesnych kobiet.

8. `„Światło między oceanami” <http://granatowazakladka.pl/swiatlo-miedzy-oceanami-morze-emocji/>`__ - mistrz miesiąca. Wypłakałam morze łez i nie mogłam się pozbierać. Cudo! Poruszy nawet największego twardziela. Mam nadzieję.

9. `„Habit zamiast szminki, czyli zakonnice zabierają głos” <http://granatowazakladka.pl/habit-zamiast-szminki-czyli-zakonnice-zabieraja-glos/>`__ - mądre rozmowy z fascynującymi, pięknymi kobietami. Burzą stereotypy o życiu zakonnic.

10. `„Sekretne życie pszczół” <http://granatowazakladka.pl/sekretne-zycie-pszczol/>`__ - piękna, bardzo emocjonalna i poruszająca opowieść o sile kobiet, przyjaźni, miłości i czułości z pszczołami w tle.

Oby sierpień był obfity w równie dobre książki!
