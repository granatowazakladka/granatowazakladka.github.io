PODSUMOWANIE: MAJ 2018		
#############################
:date: 2018-06-07 22:10
:tags: książki, podsumowanie, polecajki
:slug: podsumowanie-maj-2018
:status: published
:cover: images/2018/06/ksiazka.jpeg
:attachments: images/2018/06/ksiazka.jpeg

Nawzruszałam się w maju, a nic tego nie zapowiadało. Przypadkowo wybrane książki mocno mnie dotknęły i mam Wam do opowiedzenia o kilku naprawdę wartościowych lekturach. Zapraszam na czytelnicze podsumowanie maja.

| 
| 1. **"Po zmierzchu"** - uwielbiam Murakamiego i jego dziwactwa, bardzo lubię wchodzić do kreowanego przez niego świata. "Po zmierzchu" to historia dziejąca się w ciągu jednego dnia. Znajdziemy tu dziewczynę, która ciągle śpi, choć nie jest w śpiączce, prostytutkę, mafię i wiele innych. Zaskakuje tym bardziej, że jest bardzo krótka, a sporo się w niej dzieje.

2. `"Nie wiedzą, co czynią" <http://granatowazakladka.pl/nie-wiedza-co-czynia-finlandia-ameryka-i-smutny-swiat/>`__ - spotkanie z prozą prosto z Finlandii. Dość trudna, ale bardzo dobra i wciągająca opowieść o fanatyzmie, trudnych relacjach rodzinnych, terroryzmie ekologicznym i postępie technologicznym. Gęsta, czasem trochę nużąca, ale mnie się podobała.

3. `"Hawajskie alibi" <http://granatowazakladka.pl/hawajskie-alibi-czyli-ksiazka-idealna-na-plaze-albo-marzenia-o-plazy/>`__ - przyjemna obyczajówka z nutką dreszczyku. Historia wakacyjnego wyjazdu, którego nikt nie chciałby doświadczyć. Opowieść o poszukiwaniu miłości, lekka, pełna humoru, ale niegłupia. Idealna na wakacje.

4. **"Minione chwile"** - moje pierwsze i niezbyt nieudane spotkanie z twórczością Gabrieli Gargaś. Opowieść o Polce na emigracji w Szkocji i o poznanej przez nią Lady Abigail, niegdyś szalenie zakochanej w polskim oficerze. Pomysł dobry, ale niedopracowany, główna bohaterka doprowadzała mnie do szału. Nie przypadła mi do gustu.

5. **"Sztuka wiernej miłości"** - publikacja francuskich seksuologów dotycząca najczęstszych problemów pojawiających się w związkach międzyludzkich. Dużo ciekawostek, odniesień do codzienności. Niedługa, ale bardzo treściwa, dobrze mi się czytało i chyba wkrótce napiszę o niej coś więcej.

6. `"Między książkami" <http://granatowazakladka.pl/miedzy-ksiazkami-niepozorna-powiesc-ktora-pokochalam/>`__ - moje ostatnie odkrycie i jedna z najlepszych książek, jakie przeczytałam w tym roku. Pokochałam bohaterów i tę historię. Na pewno będę do niej wracać! To historia wdowca, który prowadzi księgarnię i pewnego dnia znajduje tam niespodziewanego gościa. A potem dzieje się życie, czasem piękne, a czasem trudne. Uwielbiam!

7. **"Ostatni wykład"** - wyzwalacz moich smutków i lęków kupiony za całe 5 zł. Randy Pautsch, profesor informatyki, po zdiagnozowaniu u niego raka trzustki wygłasza na uczelni wykład, w którym nie tyle podsumowuje to, co przeżył, ile dzieli się doświadczeniem i podpowiada, co zrobić, by żyć jak najlepiej. Choć to opowieść człowieka, który umiera, to dominuje w niej życie, a nie śmierć. Ale podczas lektury było mi bardzo smutno... Warto przeczytać, polecam.

8. **"Kamienica pod Szczęśliwą Gwiazdą"** - historia mieszkańców kamienicy w Krakowie. Większość z nich jest sobie bliska i łączą ich relacje prawie rodzinne, są oczywiście i tacy, którzy we wszystkim dostrzegają problem. Sympatyczni bohaterowie, dobry styl, całkiem realna fabuła okraszona nutką czegoś nierealnego. Nie jest to mój ulubiony gatunek, ale nie żałuję lektury.

9. **"Bóg nie jest automatem do kawy"** - wywiad z ks. Zbigniewem Czendlikiem, Polakiem, który od wielu lat pracuje w Czechach. Nie wiedziałam, czego się spodziewać, a bardzo chciałam przeczytać tę książkę. I było warto: jest trochę kontrowersji, ale dla mnie było to po prostu spojrzenie na Kościół z innej perspektywy, z którą niekoniecznie się zgadzam. Warto sięgnąć.

10. **"Lato"** - Tove Jansson w wersji dla dorosłych. "Lato" to właściwie opowiadania o sześcioletniej Sophi i jej babci. Zwierzają się sobie, rozmawiają na tematy ważne i błahe, jedna drugą strofuje i bardzo się kochają. Do tego dość chłodna narracja i świetny styl. Książka iście wakacyjna!

Poza "Minionymi chwilami" polecam Wam wszystko, co przeczytałam w maju. A tak najbardziej "Między książkami", "Ostatni wykład" i "Lato". Przyjemnej lektury!

fot. freelyphotos.com
